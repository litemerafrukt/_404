Jag började med att revidera lite av förra veckans kod. Jag lade till en User-klass och snyggade upp i routerna som jag skrivit i kmom03. När dokumentationen till routern kom så såg jag dessutom hur jag kunde låsa alla sidor under `admin` och `user` med `**`. Därefter kunde jag ta bort ännu mer kod från routrarna. 

Istället för null som oinloggad användare använder jag nu ett Gäst-konto om sessionen inte redan har en användare.

Det finns tre nivåer på användare, admin, user och guest. Gäst-användare har inte rätt att göra någonting och likställs med ingen användare.

Medan jag reviderade kmom03 fick jag en underlig bugg som berodde på att jag inte reflekterat över flödet av en request genom ramverket. Jag hade sett att alla handlers var procedurer snarare än funktioner men betraktat hela requesten, från index.php till svar, som ett slags funktionsanrop.

Buggen kom av att jag inte såg till att sända något från en handler. Så jag gick in och tittade i `Response` klassen och såg att den var nästan helt förberedd för ett förfarande där man returnerar ett response från sina handlers. Att alltid returnera ett response tycker jag ger en bra tydlighet. Därför skrev jag lite nytt i `Response` och ändrade de flesta av mina route-handlers till att returnera ett response. Jag använder min nya respons-klass istället för den composer-installerade och min modifierade klass är helt bakåtkompatibel med Anax\Response.

Jag lade till ett nytt globalt objekt `$tlz` av klassen `Toolz` som innehåller lite smått och gott som inte passar någon annanstans. Till exempel en funktion 
för att kombinera ihop en array av `Either` till en `Either` som innehåller en array. Den är bra att ha till exempel när man som i detta kursmomentet har många värden i från ett formulär som man vill behandla i separata `Either`. Då kan man sedan kombinera ihop dessa och antingen få en `Right` innehållande en array med alla värden eller en `Left` som innehåller det första felet, Left, som fanns i arrayen. 

### Finns något att säga kring din klass för texfilter, eller rent allmänt om formatering och filtrering av text som sparas i databasen av användaren?

Jag började med att skriva en klass, `TextBox` som är tänkt att vara lite mer allmän. Objekt av `TextBox` wrappar en text och innehåller metoder för att köra nl2br, htmlentities och att göra klickbara länkar på texten. Förutom dessa finns en metod `parseWith` som tar ett objekt som implementerar `ITextFilter` (som borde hetat `ITextParser`) för att köra metoden `parse` från `ITextFilter` på texten. Sedan skrev jag klasser för som implementerar `ITextFilter` för att parsa bbcode och markdown. Jag skrev även klasser som "parsar" med nl2br, htmlentities och klickbara länkar för att enklare kunna uppfylla kraven på filter-klassen.

Jag blev ganska nöjd med strukturen på TextBox och tillhörande filterklasser. Det är enkelt att lägga till funktion i form av fler `ITextFilter` och samtliga klasser borde vara enkla att testa.

För att uppfylla kraven i textfiltreringsuppgiften, och enkelt kunna arbeta med de kommaseparerade filtersträngarna från databasen, skrev jag ytterligare en klass, `TextFilter`. Denna klass har den efterfrågade metoden som tar text och en sträng med filter och levererar parsad wrappad i en TextBox.

Två filtermetoder, som använder TextFilter, är tillagda till mitt globala verktygsobjekt `$tlz`. Den ena metoden returnerar den parsade texten som sträng och den andra returnerar texten fortfarande wrappad i en textbox för eventuell vidare behandling.

Angående filtreringen från databasen hade jag i början av uppgiften en tanke att  både användare och administratörer skulle kunna skriva blogginlägg medan endast administratörer skulle kunna göra sidor och block. Därför kör jag alltid htmlentities på blog-inlägg medan allting är tillåtet i sidor och block. Tiden räckte tyvärr inte för att implementera att users ska få skriva blogginlägg utan man måste vara admin för att skapa alla typer av innehåll.

### Berätta hur du tänkte när du strukturerade klasserna och databasen för webbsidor och bloggposter?

Databastabellen för innehåll är tagen nästan helt från artikeln.

Jag har bara skapat två klasser för att hantera alla typer av innehåll. Jag började med bara en klass men då denna blev ganska stor behövde jag dela upp den i två, `Content` och `ContentAccess`, där den sistnämnda är tänkt att användas för att hämta innehåll från databasen. De två klasserna tillsammans liknar `User`-klassen från kmom03.

Jag tolkade krav 5, angående felhantering av sluggen, att om sluggen är tom och innehållstypen är blog så försöker jag skapa en slug utifrån titel. Om detta misslyckas visas ett felmedelande.

Vad gäller felhantering av path tolkade jag det som att en tom path helt enkelt ska sättas till `NULL` i databasen.

### Förklara vilka routes som används för att demonstrera funktionaliteten för webbsidor och blogg (så att en utomstående kan testa).

Alla publicerade och inte borttagna blogginlägg och sidor finns i en lång lista under `blog/` respektive `pages/`. Dessa finns som länkar i huvudmenyn.

För att se de individuella blogginläggen och sidorna går man till sidorna `blog/{slug}` respektive `pages/{path}`. I listorna kan man klicka rubrikerna för att ta sig dit. Det går bara att se publicerade och inte borttagna sidor precis som i listan. Finns inte sidan i databasen kastas ett NotFoundException.

Blogginläggen visas wrappade i en bootstrap container-div med en css-klass som snyggar till texten en aning.

Sidorna visas som dom är och renderas med view-modulen i layoutens main region med hjälp av view-modulens `addString` metod. Det borde därför inte vara några problem att lägga in exempelvis min om-sida i databasen och ha en länk till denna i navbaren. Jag vågade dock inte göra det eftersom vem som helst här har tillgång till admin-kontot :)

Blocken hanteras helt annorlunda mot blogginlägg och sidor. Här skapade jag en klass `Blocks` som läggs till `$app`. Klassen har metoderna `has` och `get` och tar blockets titel som argument men bara texten (data) skrivs ut på sidan. 

Klassen `Blocks` använder mitt nya $tlz-objekt. För att få lite överensstämmelse med tidigare kod valde jag att göra interface och trait för $tlz som motsvarar de för $app.
 
Blocktitlar är inte unika i databasen utan det första publicerade block som inte är raderat returneras. Detta gör att man tex kan skapa ett självuppdaterande nyhetsnotisblock. Sätt titel på alla blocken till samma och lägg in att de ska raderas en dag i taget så har man dagliga nyhetsuppdateringar.

Jag har inte skapat någon separat sida som visar block utan har lagt in så att ett block, 'contact', används i min footer i `view/layout.php`.

### Hur känns det att dokumentera databasen så här i efterhand?

Det var inga problem och känns bra att det verkar så smidigt att få fram diagram över databasen.

### Om du är självkritisk till koden du skriver i Anax Lite, ser du förbättringspotential och möjligheter till alternativ struktur av din kod?

Jag ser massor av förbättringspotential. Min känsla är att hela sidan hålls ihop med silvertejp och tandtråd. Där finns till exempel en del fulhack som jag inte hunnit snygga till. Ett exempel är `Content` och `ContentAccess`. Då jag redan hade skrivit routrar som använde `Content` på ett sätt som egentligen passar bättre i  `ContentAccess` gjorde jag helt enkelt funktionaliteten i `ContentAccess` till ett trait som används av både `Content` och `ContentAccess`. Detta för att tiden inte räckte till för att ändra saker som redan fungerade som de skulle.

Hela uppbyggnaden runt innehåll, både vad gäller klasser och databastabeller, är något som jag också skulle velat fundera mer på. DRY i all ära men att tex klumpa ihop blogginlägg och block i samma strukturer är kanske inte det bästa?

Stylingen på sidan är allmänt bara det absolut nödvändigaste.

Det finns mycket annat som jag också skulle vilja titta mer på och framförallt testa olika lösningar.

Mest nöjd är jag med mina Either och Maybe typer och de hjälpfunktioner som jag börjar bygga upp runt dessa. TextBox tycker jag också blev en bra verktygsklass.
