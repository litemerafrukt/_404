In medias res. Mitt in i handlingen. En bra sammanfattning om hur jag upplevde kmom01. Det kändes som en mastig start på kursen, och jag var oförberedd på att hela ramverket skulle plockas ihop på ett enda kursmoment.

### Hur känns det att hoppa rakt in i klasser med PHP, gick det bra?
Det gick bra. Jag har tidigare tittat lite på oop i PHP så det var inget nytt.

Vad gäller oop önskar jag att någon föreläsning skulle kunna ta en lite mer teoretisk diskussion om vad oo-paradigmet tillför. Vad är det som oop löser så bra att det varit det förhärskande paradigmet under mer än 20 år? 
Varför är det en bra ide att packa ihop data och funktionalitet och sprida ut state över applikationen? Inkapsling, kod-återanvändning och polymorfism är ju inget unikt för oop. Så varför oop? När jag försöker googla artiklar som talar om objektorienteringens förtjänster tenderar dessa att drunkna bland artiklarna om hur oop misslyckats.

### Berätta om dina reflektioner kring ramverk, anax-lite och din me-sida.
Kul att komma igång med att bygga ett eget ramverk! Det hade varit ännu skojigare om vi hade fått bygga mer själva. Slutresultatet hade säkert inte blivit lika stabilt men förmodligen känts mer konkret. Nu kändes det som om vi plockade ihop ett ramverk av magiska legobitar. Innan kursen började hade jag fått för mig att vi skulle skriva legobitarna själva under ett antal kmom.

Anax-light och jag är inte vänner ännu. Förhoppningsvis beror det på min egen ovana, men jag saknar den enkla och översiktliga strukturen i Flask. Kanske är det en enkel, snygg och översiktlig struktur som vi ska skapa framöver. Jag ser  fram emot fortsättningen. Det ska bli kul att jobba vidare på ramverket.

Jag passade på att omformatera min dator mellan kurserna. För att slippa konfigurera apache tänkte jag använda [Laravel Valet](https://laravel.com/docs/5.4/valet) som kör på nginx. Jag stötte dock på patrull nästan direkt när jag skulle göra övningarna i "Bygg ditt eget ramverk". Första omgången av problem fixades med en liten patch för routern. När detta var ordnat var nästa problem att få cimage att fungera. Detta skulle kräva att jag skulle skriva en egen driver för valet eftersom nginx inte använder .htaccess. Då kursmomentet redan är ganska stort gav jag upp den idén och satte upp en klassisk AMP-stack.

På min me-sida har jag återanvänt utseendet från me-sidan i oopython, mest bara bytt ett par bilder och lite annat smått. Främst var det för att jag ville få en hyggligt snygg sida lite kvickt. Men jag tycker också om övningen att ta något jag känner till och bygga om det i något nytt. Det belyser fint likheter och skillnader och känns som ett bra sätt att komma in i det nya.

Till mina kursmomentsrapporter har jag skrivit två små klasser som laddar in och renderar markdown-filer. Den ena klassen står för själva renderandet och den andra klassen står för att hämta upp filer från en katalog. Bara filer som slutar på `*fin.md` listas och renderas vilket gör att jag kan ha halvfärdiga redovisningsutkast i samma katalog som de färdiga utkasten. Strukturen liknar den med content-katalogen från design-kursen. Klassen som sköter hämtandet av kursmomentsrapporter initieras och läggs till `$app`, precis som andra delar av ramverket. Klasserna är namespaceade och ligger under `src/Articles`.

### Gick det bra att komma igång med MySQL, har du liknande erfarenheter sedan tidigare?
Det var inga problem. Jag installerade MariaDB med homebrew och drog igång MySQL cli. Allt fungerade friktionsfritt. Jag föredrar att använda ett cli till att börja med, både för att jag tycker det är ett bra redskap som jag vill lära mig och för känslan att komma närmare grunden när jag ska öva på SQL.

Jag har gjort till och med övning åtta och än så länge är uppgifterna bara sådant som jag testat tidigare, fast då i sqlite.

### Guess
Till vårt ramverk fick vi färdiga bitar som sattes ihop men som sagt ville jag gärna skriva något eget för att testa och för att förstå lite mer. Så till gissningsuppgiften skrev jag en egen enkel router utifrån en [router som ryms i ett twittermeddelande](http://usman.it/php-router-140-characters/). Jag gjorde även en egen view-klass för att rendera vyer. Sidan använder en layoutfil och är snabbstylad med bootstrap.

Att jag använder en router gör att de olika sidorna (`index-get.php` osv) mer är att betrakta som handlers eller controllers för en route. De olika sidornas handlers ligger i katalogen `handlers` och består bara av en callback som routen använder.

Jag märker att jag lätt tappar bort mig med autoloader i psr-4. Därför valde jag att använda just psr-4 i guess-uppgiften och efter att ha bråkat med namespaces en stund fick jag ihop det.

Det går att spela på båda session-flikarna samtidigt men om man trycker 'Reset game' nollställs bägge spelen.

### Allmänt
Jag har inte siktat på några speciella extrauppgifter fast jag såg att en extrauppgift var cimage och det är inkluderat i mitt ramverk. I övrigt har jag gjort en del utanför uppgifterna, som egen liten router och vy-renderare i guess-uppgiften och en hantering av markdownrendering av mina kursmomentsrapporter. Det var egna övningar som jag känner kan hjälpa mig mot förståelse hur ett ramverk kan vara uppbyggt och hur jag kan använda anax-light.

