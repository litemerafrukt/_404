## Kmom06

### Vad du bekant med begreppet index i databaser sedan tidigare?
Bara väldigt vagt. Har hört om mysql optimering och index i några podcasts men det är allt.

### Berätta om hur du jobbade i uppgiften om index och vilka du valde att lägga till och skillnaden före/efter.
Jag började med tabellen oophp_users. Jag hade redan satt användarnamnet som UNIQUE så sökningar på den tabellen rapporteras använda index. Eftersom även e-mailadresser är unika för varje användare valde jag att göra en snabb optimering på e-mailkolumnen genom att markera den som UNIQUE. 

Som andra kolumn med index valde jag type i oophp_content. Här finns en naturlig korrelation mot hemsidans funktion i och med att hemsidan har sidor för bloggposter respektive sidor. Tyvärr såg jag först ingen förändring efter att jag lagt till ett index på type, databasen gjorde fortfarande en full table scan. Efter lite experimenterande såg jag att frågeoptimeraren ibland kunde använda indexet men ibland gjorde en full table scan. Jag har inte riktigt hittat varför databasen beter sig på det viset.

Den tredje optimeringen fick bli full text search på innehåll i content. Potentiellt kan det skapa snabbare sökningar på webbplatsens innehåll för både besökare och administratörer. När jag testade sökningar på min lilla content-tabell visade `SHOW PROFILE`egentligen ingen förändring på tiden för sökningen mellan en `MATCH` med index och en `LIKE` utan index. `EXPLAIN` visar att `MATCH` sökningen använder fulltext indexet så jag förmodar att det beror på att tabellen är liten och har korta texter och därför inte går att uppmäta någon skillnad.

Förutom de index som jag lade till i övningen har jag redan använt `UNIQUE` på flera ställen i min databas vilket innebär att databasen kan använda dessa som index. Jag lade till dessa `UNIQUE` för att vara tydlig med mina intentioner i SQL-scriptet snarare än att skapa index men det är ju en trevlig bieffekt att sökningarna på dessa kolumner blir snabbare.

### Har du tidigare erfarenheter av att skriva kod som testar annan kod?
I oopython skrev jag en del enhetstester och försökte skriva en del uppgifter enligt TDD med så nära 100% kodteckning som möjligt. Sedan har jag även skrivit tester för den nya Uri-modulen i anax samt kompletterat tester i anax Url-modul.

### Hur ser du på begreppet enhetstestning och att skriva testbar kod?
Helt lysande. Innan jag började lära mig pytest och phpunit satt jag ofta och testade kod jag skrev i en REPL. I en REPL kan jag testa ett kodstycke manuellt och isolerat från resten av applikationen. Det blir ett slags manuellt enhetstestande som tar väldigt mycket längre tid och som inte är speciellt reproducerbart.

Jag testar fortfarande kod i REPL medan jag utvecklar men tack vare enhetstester kan det bli betydligt mindre manuellt testande.

Att ha enhetstester på koden gör att kodrevidering kan göras med mindre ångest. Är testerna fortfarande gröna efter revideringen bör interfacet fortsatt vara intakt. Under oopython testade jag detta under övningen med en cli-kalender. Jag ville göra en version av cli-kalendern som hade en annan uppbyggnad internt. Tack vara 100% kodteckning på berörda klasser gick det relativt snabbt och lätt.

Att skriva testerna tar tid. Men jag är så här långt övertygad om att det är en tidsinvestering som man ofta får tillbaka i reducerat antal buggar och enklare kodunderhåll.

Sedan märker jag att det kommer att ta tid att lära sig skriva bra tester. Testerna ska testa rätt sak och gärna vara rätt specifika men samtidigt ska ett test inte fallera som egentligen är orelaterat till det som förändras.

Att skriva kod som är testbar är också en intressant fråga. En privat metod till exempel, ska den överhuvud taget ha ett eget test? Eller ska ett objekt ses som en enhet, en atom, och därför endast ha tester på sina publika metoder? Omgivningen ska väl inte bry sig om vad som händer i objektet? 

Jag tror också att skriva enligt TDD skulle kunna driva en kodbas mot att samla sidoeffekter till avgränsade delar av kodbasen vilket jag spontant känner är en bra sak.

Kort sagt är jag helt för att skriva tester och ser fram emot att det kommer mer av det i kommande kurser.

### Hur gick det att hitta testbar kod bland dina klasser i Anax Lite?
Det gick bra. Utifrån kriterierna att hitta något isolerat, egentligen något som inte har sidoeffekter, valde jag två delar att skriva enhetstester för.

`Toolz` är en klass som jag skrev för att hålla en del metoder som jag inte tyckte passade på `App` klassen (vilket i efterhand kändes som en mindre bra idé, hade lika gärna kunnat använda `App` klassen lite som 'slask'). Metoderna är snarast att betrakta som funktioner namespaceade till ett globalt objekt. Detta gör att objekt av klassen `Toolz` inte har någon state och funktionerna är i det närmaste 'pure'. Jag skrev tester för samtliga metoder i `Toolz`. För att testa metoden `render` gjorde jag en liten view-template fil i test-katalogen då `render` just renderar en fil till en sträng.

Testet för `render` metoden i `Toolz` klassen visade på nyttan i att köra enhetstester. Det var nog ingen allvarlig bugg men phpunit rapporterade testet som "risky". När jag tittade närmare på varför phpunit rapporterat detta såg jag att jag körde `ob_start()` innan jag testade om filen som ska renderas finns. Om filen inte finns kastas ett exception vilket gör att output buffern inte stängs. Jag vet inte riktigt vad detta skulle kunna ge för buggar men förmodligen skulle det framför allt försvåra buggletning och det är lika bra att få det rätt.

Den andra delen som jag skrev enhetstester för är either typen som jag skrev i kmom03. Denna del av mitt anax är en väldigt avgränsad del. Dessutom en del som jag kan vilja återanvända. 

Either typen består av två klasser och två interface, jag skrev tester för de bägge klasserna.

Då jag vill kunna återanvända min Either typ i framtida projekt, förmodligen redan i kmom10, lade jag det på github och gjorde ett packet på [Packagist](https://packagist.org/packages/litemerafrukt/either). För att enkelt skapa paket till anax har jag tidigare gjort en "stub" på github, [anx-module-stub](https://github.com/litemerafrukt/anax-module-stub) utifrån ett annat anax-paket.

Jag valde att lägga mitt either-paket separat från mitt anax-lite projekt så det ligger i `me/kmom06/either` katalogen.