### Hur kändes det att jobba med PHP PDO, SQL och MySQL?
Det känns helt ok. Efter att vi fick lära oss grunderna i htmlphp har jag kommit tillbaka till det i olika egna småprojekt och experiment. Om något känns besvärligt så är det MySQL och att jobba mot olika databaser lokalt och på studentservern.

### Reflektera kring koden du skrev för att lösa uppgifterna, klasser, formulär, integration Anax Lite?
När jag i början av kursmomentet läste igenom övningsartiklarna funderade jag på om typerna `Maybe` och `Either` från Haskell/Elm hade kunnat snygga till hanteringen av värden från `$_POST` och `$_GET`. `Maybe` och `Either` finns i många funktionella språk och i alla fall `Maybe` har en motsvarighet i Java 8  (`Option`).

Ovetande om hur stor kursmomentet skulle visa sig vara tog jag ett par timmar till att skriva jag mina egna implementationer av typerna `Maybe` och `Either`.
Typerna ligger under `src/Types`. Var typ är ett interface som implementeras i två klasser, `Maybe` består av `Just` och `Nothing`, `Either` består av `Right` (happy-path) och `Left` (error). Till detta finns interfacen `MaybeFactoryInterface` och  `EitherFactoryInterface` för klasser som levererar någon av typerna.

Sedan gjorde jag klasser för de globala variablerna `$_POST`, `$_GET` och `$_SERVER` som implementerar fabriksinterfacen. Jag lade även till klassen `Cookie` baserat på klassen `Session` och bägge klasserna fick även de implementera fabriksinterfacen för de nya typerna.

`Maybe` och `Either` gör att jag inte behöver speciellt många if-satser när jag hanterar post och get värden. Jag kan mappa funktioner över värdet och filtrera på värdet oberoende av om de är där eller ej. Det är först när jag behöver det faktiska värdet som typen wrappar som jag behöver välja väg.

När jag började skriva på uppgifterna började jag även använda de nya typerna och de känns smidiga att använda även om det skulle vara ännu bättre om PHP hade automatisk currying av funktioner eller åtminstone kortare anonyma funktioner som arrow-functions i javascript.

Andra klasser som jag lagt till är `DatabaseConnection` som kan leverera en databaskoppling till andra klasser som behöver det och `Users` som är baserat på Lews klass med samma namn från övningsuppgiften. För att sköta inloggning finns klassen `LoginButton` som är ett menyalternativ som visar en dropdown-meny för inloggning, navigering till att skapa ny användare, navigering till visa och redigera profil och till admin-interface om man har behörighet. `Loginbutton` är skapad som en komponent på samma sätt som `Navbar` och `WallCalendar` från kmom02.

Jag tycker själv att jag skrivit alldeles för mycket kod i routerna. Det smög sig till och med in två hjälpfunktioner i admin-panelens vy. Men det fanns inte riktigt tid att hinna tänka igenom ordentligt under kursmomentet. När jag betade av en uppgift i sänder blev det naturligt att lägga koden direkt i routen istället för att skapa abstraktioner.

Det finns en hel del technical debt i min me-sida. Exempelvis tror jag att User borde vara en klass istället för bara ett namn i sessionen. Det finns också några onödigt tajta kopplingar mellan komponenter och en överanvändning av typerna `Maybe` och `Either` (där det egentligen hade varit snyggare och mer oo med nya klasser). Men eftersom kursmomentet var så stort behövde det gå fort. Till och med DRY blev lidande, jag såg att jag skrev samma sak för tredje gången men hann inte refaktorera.

### Känner du dig hemma i ramverket, dess komponenter och struktur?
Det börjar kännas ok. Jag hittar någorlunda i ramverkets kod. Samtidigt finns där en hel del som jag säkert har missat. Om det är en sak som jag tycker Anax saknar så är det dokumentation. 

### Hur bedömmer du svårighetsgraden på kursens inledande kursmoment, känner du att du lär dig något/bra saker?
Svårighetsnivån är så här långt bra. Det är en del nytt men det bygger fint vidare på tidigare kunskaper. Det vi får lära oss känns som bra saker. Kursen har en tydlig tråd och kursen känns kul.

Däremot tycker jag att uppgifterna är för stora. Jag har lagt ner långt mycket mer tid på den här kursens inledande moment än vad jag har gjort på något kursmoment i tidigare kurser.

Istället för att hinna reflektera över vad man gör och fundera på olika alternativ måste man falla tillbaka på det man redan kan bara för att hinna producera. Det blir en del hack och billiga lösningar.

För skojs skull gjorde jag en git diff på me-sidan mellan kmom02 och kmom03: `58 files changed, 2168 insertions(+), 194 deletions(-)`. Jag vet inte men det känns som en hel del för 20 timmar.

Men nu är det med spänning och viss bävan dags för kmom04.
