Jag började med navbar-uppgiften.

När jag tänkte igenom hur min navbar skulle vara uppbyggd kom jag fram till att jag ville ha vy-koden separat från navbar-klassen. Om jag vill ändra hur navbaren ser ut vill jag inte ändra i navbar-klassen utan ändra i en vy-fil med bara "vy-logik" (foreach-loopar och enstaka if-satser för att sätta en klass här och var). Även om det är jag som är "designer" i projektet tycker jag att en sådan uppdelning förenklar arbetet. Dessutom har jag redan navbaren på två ställen på me-sidan med olika förutsättningar och olika beteenden.

Jag visste inte riktigt hur jag skulle få ihop en struktur jag skulle trivas med samtidigt som kraven uppfylldes. Så jag testade tre olika lösningar.

Den första navbar-klass varianten hade en foreach-metod som tog en callback som kördes för var meny-alternativ och därigenom kunde anpassa menyn för olika utseenden. Det var en snabb lösning som fungerade hyggligt. Största problemet, som jag såg det, var att upplägget mest hade krånglat till samma funktionalitet som tidigare. Koden såg också annorlunda ut mot vad en designer med template-programmeringskunskaper kan tänkas vara van vid.

Andra varianten av navbar blev jag initialt så missnöjd med att jag taggade den med "gross-navbar". Men denna variant kommer vi tillbaka till strax.

Tredje varianten av navbar gjorde jag bara som en hjälparklass över arrayen från config-filen. Med hjälp av en generator kunde jag göra foreach över arrayens poster. Vy-logiken fick ligga på plats i template-filerna. Denna lösning kändes ganska ok. I alla fall en liten stund. Sedan började jag fundera på hur det skulle se ut om och när jag vill lägga till undermenyer. Beroende på hur jag vill implementera undermenyerna kan det komma att bli mer än bara väldigt enkel logik i vyerna.

När jag tittade på månadskalendern tyckte jag mig se ett liknande problem, en klass med olika vyer, en helsida och i en sidebar. Inte heller här var jag speciellt sugen på att lägga html-kod i klasserna.

Jag bestämde mig för att försöka använda lösningen från navbar version två till både navbaren och till månadskalender.

Andra versionen av navbar använder view-filer som definierar hur den ska se ut. Dessa namnges i config-arrayen under `views`. Namnet på vyn från config-filen används som metodnamn på objektet för att skriva ut den vyn. Detta fixas genom den magiska metoden `__call()`. När ett metodanrop sker kollar klassen att det finns en vy med samma namn, annars kastas ett `BadMethodCallException`. Vyn injiceras med värden från klassen, renderas (på ungefär samma sätt som vyerna i anax-light), och resultatet returneras som en sträng. På det hela taget ger det ganska snyggt api för objekten. T ex navbaren för huvudmenyn renderas med `<?= $app->navbar->headerMenu(); ?>`. Där är separation av logik hos navbar-komponenten och dess vy samt mellan navbarens vy och template-filerna. Jag väljer här att betrakta navbarens vyer som ett slags mellanting. De kan komma att innehålla mer vy-logik än vad jag tycker att en template-fil ska få innehålla. Det som jag initialt tyckte var "gross" med denna lösning var att tilläggande av en helt ny vy kräver ändringar i tre olika filer, config-filen, en ny vy-fil samt template-filen där den ska användas. Om jag bara tittade på navbaren kändes detta väldigt överarbetat. Om jag däremot kan återanvända detta förfarande på fler egna komponenter i ramverket kan det vara en användbar abstraktion.

Sagt och gjort, efter att jag även implementerat månadskalendern fick det bli ett slags system för komponenter på min me-sida. Jag skrev ett `ComponentRenderTrait` och ett `ComponentRenderInterface` som både månadskalendern och navbaren använder och implementerar. Det ska bli spännande och se om jag kan fortsätta använda samma struktur för fler delar i kommande kursmoment.

### Hur känns det att skriva kod utanför och inuti ramverket, ser du fördelar och nackdelar med de olika sätten?
Jag förstår inte riktigt vad som menas med frågan. Som jag organiserar mina klasser försöker jag att ha en klass som interagerar mot ramverket och som i sin tur använder klasser som är mer allmängiltiga. Detta gäller i alla fall månadskalendern som är den enda större del jag skrivit så här långt. Navbaren är så liten så det är en enda klass.

Session-klassen och mina klasser för markdown-rapporter är i sig fristående från ramverket men läggs till app-objektet för att finnas tillgängliga där de behövs. Detta ser jag inga problem med på en liten sida som min me-sida. Blir det större och mer komplicerat kanske en första enkel lösning är att ha fler "globala" objekt med definierade ansvarsområden.

En fördel med ett enda app-objekt är att det är lätt att hitta det som behövs. En nackdel kan vara att det blir hårdare kopplingar mellan delar av appen.

### Hur väljer du att organisera dina vyer?
Jag har organiserat det med en layout-fil som har en main-region där jag renderar sidans innehåll.

### Berätta om hur du löste integreringen av klassen Session.
Hur Session-klassen skulle se ut var väldefinierat i uppgiften och den såg i stort sett ut som Session-klassen från kmom01. För att integrera klassen initierar jag ett objekt som läggs till app-objektet. En route eller klass som vill använda session får köra start-metoden.

Uppgifterna för att testa session var så små att jag valde att lägga logiken direkt i route-hanteraren.

### Berätta om hur du löste uppgiften med Tärningsspelet 100/Månadskalendern, hur du tänkte, planerade och utförde uppgiften samt hur du organiserade din kod?
Jag ville ha med röda dagar för helgdagar. Dessa följer väldefinierade regler så det kändes som en rolig programmeringsuppgift. Jag började med att implementera en klass `SwedishHolidays` som innehåller uppgifter om alla svenska helgdagar och räknar ut när rörliga helgdagar och helgdagar som beror av påsken inträffar. Klassen använder i sin tur en hjälp-klass som heter `VariableHoliday` som beräknar datum för de högtider som infaller på en speciell veckodag under ett intervall.  

Själva kalendern är uppdelad i ett antal delar. `WallCalendar`-klassen är klassen som används från ramverket. Denna använder AppInjectableTrait, ConfigureTrait och ComponentRenderTrait. Precis som min navbar använder den en config-fil där det, förutom bilder för olika månader, namnges en view-fil som kan kallas som metod på klassen (regleras av kombinationen ComponentRenderInterface och ComponentRenderTrait.) Detta bör göra det till en smal sak att implementera en separat liten kalender för användning i tex en sidopanel, allt som ska behövas en en ny vy som namnges i config-filen. Tyvärr har dock tiden inte räckt till för att göra den lilla kalendern.

Övriga delar av kalender är klasserna `Month` och `Day`. Month representerar en enskild månad. `WallCalendar` initierar tre `Month`, föregående månad, efterfrågad månad och nästa månad. Dessa månader används för att producera dagar, instanser av `Day`, till de veckor som ska presenteras i vyn (alltid 6 veckor). Veckorna är en array av arrayer som itereras över i vyn för att skriva ut dag-objekten. Dag-objekten är i stort sett bara containrar för info om en specifik dag.

Kalenderklasserna ligger i `src/Calendar` och kalendervyn ligger i `view/calendarcomponent`. 

Jag lägger inte till kalendern till app-objektet eftersom den bara används i en route för tillfället.

Det finns två huvudsakliga sätt att använda kalenderkomponenten. Antingen injicerar man objektet till vyn och anropar en view-metod därifrån (praktiskt också om man skulle vilja lägga kalendern till app-objektet) eller så kan man rendera till en sträng och skicka in strängen. I detta fallet renderar jag kalendern till en sträng i routen och skickar in resultatet till vyn.

För att styla kalendern har jag använt flexbox.

Det finns två routes, `calendar` och `calendar/{year:digit}/{month:digit}`. Den första routen gör bara en redirect till den senare med nuvarande år och månad.

### Några tankar kring SQL så här långt?
Nej, inga speciella så här långt. Det är kul att skriva SQL-kod. Jag har gjort till och med del 11.

### Allmänt
För att förstå mer av ramverkets legobitar satt jag en eftermiddag och pillade runt med Url-klassen. Jag gjorde inga (medvetna) ändringar av logiken men lade till en klass för att underlätta läsandet av beslutsträden och konstruerandet av url:er. Alla enhetstester går igenom så Url-klassens api bör fortfarande stämma. Refaktorering när det finns fullständiga test-case är så trevligt! Go TDD!

Hur som helst vill jag ju inte bara testa min modifierade Url-legobit mot enhetstester utan även i mitt ramverk. Därför har jag bytt ut anax-light Url-modul mot min lätt modifierade Url-modul.

Efter att ha börjat pyssla med bitarna i ramverket börjar jag och anax-light umgås lite mer avslappnat. Anax-light fick en välförtjänt stjärna på github. Det är kul att leka med ramverkets bitar och jag har några idéer om saker jag skulle vilja testa att modifiera.

Det börjar också bli dags att städa upp i routes-filen. Om möjligt skulle jag vilja ha kvar alla externa routes i en fil för översiktens skull. Kanske skulle jag kunna göra controllers som hanterar delmängder av olika routes? Tex en MePageController, en SessionTestController och en CalendarController. Jag får se i kommande kursmoment.

Det här kursmomentet tog lång tid för mig att skriva färdigt. Det är många delar och jag har försökt hinna med att tänka och reflektera över vad jag gör. Allt jag skrivit känns lite rått, och jag har inte hunnit med att revidera all kod till en nivå som känns riktigt bra. Kanske gör jag det som extra övning när vi ska börja öva på att skriva tester med PHPUnit (som jag ser fram emot och hoppas snart kommer som kursmoment!)
